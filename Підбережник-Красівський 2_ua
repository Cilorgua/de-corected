Orest Krasivskyy 
Institute of European Culture, Gniezno, Poland
University Adam Mitckewicz in Poznań, Poland
ORCID: https://orcid.org/0000-0002-7028-6038
Nadiia Pidberezhnyk
Lviv Regional Institute of Public Administration
of the National Academy for Public Administration 
under the President of Ukraine, Ukraine
ORCID https://orcid.org/0000-0002-2197-6139

ІНФОРМАЦІЙНО-КУЛЬТУРНИЙ ПРОСТІР ЯК ЧИННИК СУЧАСНОГО НАЦІЄТВОРЕННЯ В УКРАЇНІ
Abstract
У статті проаналізовано виклики українському націєтворенню і національній безпеці України в інформаційно-культурній сфері на сучасному етапі. Висвітлено проблеми мовної самоідентифікації українців, функціонування інформаційно-культурного простору та його вплив на формування української національної свідомості. Окреслено загрози в інформаційній сфері в умовах гібридної війни Росії проти України. Досліджено проблему формування національної свідомості через систему національно-патріотичного виховання в Україні. Визначено пріоритети державної мовної політики, державної політики в інформаційній сфері та національно-патріотичного виховання в Україні на сучасному етапі з метою забезпечення формування української національної свідомості та української громадянської нації, протистояння викликам національній безпеці України.
Key words: Україна, націєтворення, мова, культура, інформаційно-культурний простір, інформаційна безпека, гібридна війна, засоби масової інформації, національна свідомість, національно-патріотичне виховання.


Більшість сучасних націй формувались передусім навколо домінантної етнічної групи, що об’єднувала інші етнічні групи у державне утворення і давала назву державі та визначала її культурні підвалини. Наявність етнічного ядра політичної нації дає можливість створити неповторну й унікальну національну ідентичність, використовуючи культурну та історичну спадщину титульної нації - її етнічного ядра. 
Історично українська нація формувалася саме як етнічна нація. У Преамбулі Конституції України зазначено, що українське державотворення відбувається на основі здійсненого права на самовизначення не тільки української нації, а й усього українського народу, який утворюють громадяни України всіх національностей1. Це твердження розмежовує українську націю і український народ. «Український народ» трактується як громадяни України всіх національностей. Це закріплює статус України, з однієї сторони, як національної держави, з іншої – як багатонаціональної та полікультурної, а в основу української нації покладено громадянський та етнічний компоненти. У Конституції України структурними етнокомпонентами українського суспільства визначено українську націю, національні меншини, корінні народи. Дане твердження можна розглядати як прагнення до фoрмування в Україні нації як соціуму на основі державності з нарoду, що дав назву державі ― українців, та iнших етнiних груп, якi проживають на територiї України.
Основою методології дослідження інформаційного культурного простору як чинника сучасного націєтворення в Україні є принципи детермінізму, системності, цілісності, об’єктивності, конкретності. При проведенні дослідження було використано комплекс взаємодоповнюючих загальнологічних, теоретичних та емпіричних методів. Зокрема, метод аналізу дозволив вивчити ознаки, властивості, особливості та співвідношення окремих елементів досліджуваного предмета (інформаційно-культурна сфера, націєтворчі процеси, національна безпека, мовна політика, національно-патріотичне виховання). За допомогою синтезу було встановлено причинно-наслідкові зв’язки та закономірності у формуванні національної свідомості та української національної ідентичності на сучасному етапі. Поєднання індукції та дедукції дозволило проаналізувати та узагальнити сукупність інформаційно-культурних чинників сучасного націєтворення в Україні. Діалектичний метод було використано при визначенні суперечностей українського націєтворення на сучасному етапі. Історичний метод застосовано при дослідженні тенденцій і системних зв'язків між етнокомпонентами українського суспільства в сучасних умовах. Методи аналогії, моделювання та прогнозування дозволили окреслити основні напрями та підходи щодо визначення пріоритетів державної мовної політики, державної політики в інформаційній сфері та національно-патріотичного виховання в Україні на сучасному етапі з метою забезпечення формування української національної свідомості та української громадянської нації.  Метод контент-аналізу офіційних документів забезпечив збір та аналіз первинної інформації, зафіксованої у текстах законодавчих та нормативно-правових актів, управлінських рішень органів публічного управління. Теоретичну і практичну базу дослідження склали наукові розробки українських та зарубіжних науковців у галузі публічного управління, етнології, політології; нормативно-правові акти України у сфері регулювання етнополітичних процесів.
Гіпотезою дослідження є твердження, що на процеси націєтворення в Україні на сучасному етапі негативно впливає низка чинників, які деконсолідують українське суспільство та розмивають національну свідомість, серед яких: втрата титульною державотворчою нацією етнічної самобутності на основі мовного фактора, неоднорідність інформаційно-культурного простору, інформаційна війна Російської Федерації проти України, відсутність ефективної системи національно-патріотичного виховання та формування національної свідомості. 

ПРОБЛЕМИ МОВНОЇ САМОІДЕНТИФІКАЦІЇ УКРАЇНЦІВ
Мова є важливим націєтворчим чинником та ключовим фактором державності. Де зникає мова, там зникає держава. Існує двосторонній зв’язок між мовою й ідентифікацією. З одного боку, вживання мови як культурного смислу і маркеру є наслідком ідентифікації, з іншого – мова є необхідною умовою самоідентифікації людини в культурі2. Мова виступає способом співвіднесення себе з іншими в суспільстві поряд з іншими соціокультурними ознаками. Особливість мови серед таких ознак полягає в тому, що вона є найпростішим способом вираження ідентичності через окремий різновид мови3. Саме у мові нація зберігає історію, багатовіковий досвід, здобутки культури. Мова як інструмент культури, формує не лише уявлення про реальний світ, який оточує людину, а й саму особистість. Остання, занурюючись у певну культурну спадковість, через мову сприймає традиції, звичаї, мораль, систему норм і цінностей свого народу, специфічний культурний образ світу, поступово усвідомлюючи своє місце у ньому. Мова виступає основним інструментом пізнання й фіксації культурних цінностей, провідником людини до соціально-культурного середовища, у якому формується соціально-культурна ідентичність4.
Як зазначає Дж. Фішман, мова тісно пов’язана з ідентичністю трьома способами. Зокрема: 
- індексальним, тобто мова асоціюється з певною культурою, вона формулює висловлювання й виражає інтереси, оцінки й світогляд культури. Цей зв’язок не передбачає, що мова, яка традиційно чи історично асоціюється з певною культурою, ідеально підходить для цієї культури і що інша мова не зможе замінити цей традиційний зв’язок у майбутньому. Але в певний період часу жодна мова, крім тієї, що історично й інтимно асоціювалася з певною культурою, не в стані так добре виражати певні артефакти і турботи цієї культури5; 
- символічним, який означає, що мова репрезентує певні національні (етнічні) групи зі своїми мовами. Доля мов неминуче пов’язана з долями носіїв цієї мови6; 
- відношенням частини до цілого, відповідно до чого значна частина будь-якої культури є вербальною. Зокрема, моделі соціалізації дитини асоціюються з певною мовою, культурні стилі міжособистісних відносин асоціюються з певною мовою, етичні принципи, що лежать в основі повсякденного життя, співвідносяться з певною мовою і навіть матеріальна культура та естетичне сприйняття зазвичай обговорюються й оцінюються за допомогою фігур мови, які переважно існують тільки в цій культурі, а не є універсальними7. 
В Україні, на жаль, частина громадян, які ідентифікують себе українцями, рідною вважають не українську, а російську мову, і перебувають у полоні російського інформаційно-культурного простору. Про це свідчать дані соцопитувань, проведених у березні 2017 р. Тоді українцями за національністю себе вважали 90,6% населення. Проте українську мову в якості основної мови повсякденного спілкування використовували лише 50,5%8. Це зумовлено тривалою відсутністю належної державної політики щодо підтримки розвитку української мови, яка, всупереч державному статусу, через фаворизацію російської мови, фактично, довгий час займала другорядну роль в суспільно-політичному житті українського суспільства. Це породило низку негативних тенденцій в українському суспільстві, серед яких:
- відсутність у частини українського суспільства самоідентифікації з Україною;
- відсутність цілісного україномовного інформаційно-культурного простору;
- домінування іноземного (передусім російськомовного) культурного продукту в Україні;
- штучна заполітизованість мовного питання, в результаті чого мова використовується як інструмент політичної боротьби та є предметом маніпуляцій;
- ознаки дискримінації громадян на значній частині території України, де вони позбавлені або обмежені в отриманні послуг та контенту українською мовою;
- відсутність української галузевої термінології та належної словникової бази в багатьох сферах;
- втрата мовної ідентичності населення під час переїзду у великі міста і асиміляція їх у російськомовному середовищі;
- низький рівень володіння державною мовою серед представників національних меншин, що не дозволяє їм належно реалізовувати свої права та інтегруватися в українське суспільство;
- недостатній рівень задоволення національно-культурних та мовних потреб українців, які проживають за кордоном9.
Слід зауважити, що в умовах російської агресії проти України відбулося суттєве зростання підтримки статусу української мови як єдиної державної і офіційної мови: якщо у травні 2014 року таку підтримку демонстрували третина респондентів (34%), то у травні 2019 року – більшість опитаних (65%). Однак, регіональні відмінності у відповідях збереглися. Найбільш активну підтримку статусу української мови як єдиної державної продовжує демонструвати Західний регіон (87%). Прихильники проголошення в Україні двох державних мов, як і раніше, зосереджені на Півдні та Сході (34% та 27% відповідно)10. Вкрай повільно відбувається упровадження української мови як державної в усіх сферах суспільного життя, насамперед у зросійщених регіонах Лівобережжя і Півдня України, оскільки, як зазначає Ю. Куц:
- процеси русифікації ще продовжуються та набувають витончених форм; 
- мовна реабілітація громадян України подекуди свідомо гальмується, а будь-яке розширення сфери вживання української мови кваліфікується як витіснення російської, збуджуючи постановку питання про необхідність прийняття радикальних заходів щодо захисту останньої;
- зрусифіковано вищу освіту, а механізми упровадження державної мови в навчально-виховний процес рухаються досить-таки повільно;
- дуже неохоче і кволо переходить до українського ділового мовлення численний корпус державних службовців. Рідко можна почути українське слово в таких галузях, як спорт, підприємництво, кредитно-фінансова сфера та сфера послуг тощо11.  
За даними аналітичного огляду «Становище української мови в Україні в 2017 році», оприлюдненого рухом «Простір свободи», проблемними щодо використання української мови залишаються сфера послуг та Інтернет. За підсумками моніторингу кафе і ресторанів у 26 містах (усі обласні центри, крім окупованих, а також Кривий Ріг, Маріуполь, Краматорськ та Сєвєродонецьк), лише 38 % закладів харчування мають українську вивіску; лише в 65 % є меню українською і тільки в 49 % закладів персонал обслуговує україномовних клієнтів українською мовою12. Такі тенденції спостерігаються не лише через постімперську інерцію, а також і через пасивність усе ще україномовного населення. Тому російська мова фактично залишається панівною. Зберігається цілковите домінування російської в бізнес-середовищі та ЗМІ країни, серед бюрократичного апарату тощо. Більшість великих міст з околицями та значна частина останніх залишаються за інерцією постколоніальними осередками русифікації від колишніх часів російського поневолення України – Харківщина, Дніпропетровщина, Миколаївщина, Херсонщина 13. 
З огляду на мовну ситуацію в Україні для регламентування порядку функціонування і застосування української мови як державної у 2019 р. було ухвалено Закон України «Про забезпечення функціонування української мови як державної»14. Відповідно до закону, статус української мови як єдиної державної мови передбачає обов’язковість її використання на всій території України при здійсненні повноважень органами державної влади та органами місцевого самоврядування, а також в інших публічних сферах суспільного життя, які визначені цим Законом. Українська мова як єдина державна мова виконує функції мови міжетнічного спілкування, є гарантією захисту прав людини для кожного українського громадянина незалежно від його етнічного походження, а також є фактором єдності і національної безпеки України. 
За даними соціологічного дослідження, проведеного у травні 2019 р. Kantar TNS Online Track15 регіональні відмінності у ставленні до мовного питання в Україні збереглися. Найбільш активну підтримку статусу української мови як єдиної державної продовжує демонструвати Західний регіон (87%). Прихильники проголошення в Україні двох державних мов, як і раніше, зосереджені на Півдні та Сході (34% та 27% відповідно). Натомість вікові відмінності у відповідях вже не є значущими. Близько половини респондентів позитивно ставляться до Закону України «Про забезпечення функціонування української мови як державної» (42%), негативне ставлення виявили п’ята частина опитаних (23%), приблизно ще стільки ж – нейтрально ставляться (21%). Не змогли відповісти 14% опитаних. Більшість респондентів вважають, що новий закон про мову сприяє розвитку української мови (39%). П’ята частина респондентів вважають, що новий закон про мову не вплине на використання мов в Україні (21%). На думку 17% опитаних, новий закон про мову утискає права людей, які спілкуються не українською, а іншими мовами. Приводом для суперечок і конфліктів новий закон про мову вважають 14% респондентів. Не змогли відповісти 9% опитаних. На Заході до нового закону про мову значно частіше, порівняно з вибіркою, в цілому ставляться позитивно (61%), а на Сході та Півдні – негативно (34% та 32% відповідно). На Заході значно частіше, порівняно з вибіркою, в цілому вважають новий закон про мову сприятливим для розвитку української мови (55%), тоді як на Півдні та Сході більш поширені побоювання щодо утисків прав тих, хто спілкуються не українською мовою (26% та 25% відповідно)16.
Згідно з результатами результатів загальнонаціонального соціологічного дослідження Фонду «Демократичні ініціативи» ім. Ілька Кучеріва спільно із Центром Разумкова, яке проводилось з 13 по 18 грудня 2019 року17, українську мову вважають важливим атрибутом незалежності України. Цю тезу поділяє 81% громадян (55% – «безумовно» і ще 26% – «скоріше, так»), причому так вважають в усіх регіонах України: Західному (95%), Центральному (86%), Південному (71%), Східному (64%). Також абсолютна більшість українців (80%) згодна з тим, що всі керівники держави та державні службовці повинні у робочий час спілкуватися державною мовою(56% – безумовно згодні та 24% – скоріше згодні). Щодо державної мови спілкування державних службовців в робочий час солідарні громадяни усіх регіонів: Західного (96%), Центрального (86%), Південного (71%), Східного (64%). Крім цього, більшість громадян (79%) вважають, що в українських ЗМІ принаймні половина наповнення має бути українською мовою (53% згодні з цим безумовно і ще 26% – скоріше, так), причому ця думка переважає в усіх регіонах: Західному (96%), Центральному (82%), Східному (66%), Південному (63%)18 . 
З огляду на зазначені проблеми мовного аспекту українського націєтворення на сучасному етапі та громадську думку стосовно статусу української мови як державної доцільно виокремити політику розвитку, захисту та забезпечення функціонування української мови як державної в окрему складову державної мовної політики України. Здійснення загальнодержавних заходів у сфері державної мовної політики чи вирішення локальних мовних проблем регіонального рівня можливе лише через комплекс взаємопов’язаних механізмів реалізації державної мовної політики, скоординованих між собою за термінами реалізації та ресурсним забезпеченням. Державна мовна політика має бути спрямована на утвердження поваги до української мови та мов національних меншин, будь-які прояви зневаги є неприпустимими. 

ПРОБЛЕМИ ФУНКЦІОНУВАННЯ УКРАЇНСЬКОГО ІНФОРМАЦІЙНО-КУЛЬТУРНОГО ПРОСТОРУ В УМОВАХ ГІБРИДНОЇ ВІЙНИ РОСІЇ ПРОТИ УКРАЇНИ 
Проблеми функціонування культурно-інформаційного простору є складовою політики інформаційної безпеки держави. Інформаційна безпека передбачає гарантування якісного всебічного інформування громадян, вільного доступу до різних джерел інформації, а також контроль за непоширенням дезінформації, сприяння цілісності суспільства, збереження інформаційного суверенітету, протидію негативним інформаційно-психологічним пропагандистським впливам та захист національного інформаційного простору від маніпуляцій, інформаційних війн та операцій19.
Сучасний український інформаційно-культурний простір недостатньо сприяє формуванню української національної свідомості. Проблеми мовної ідентичності українців призвели до його неоднорідності. Наслідком цього є парадокс, коли частина українців ідентифікує себе з сусідньою культурою, використовує чужу мову спілкування і потенційно готова підтримати агресора у разі нападу. Тому в українському суспільстві спостерігаються такі тенденції як: сепаратизм, несприйняття української державності, символів, культури. Ці явища поширені переважно на території, де домінує російська мова і навпаки: там де домінує українська, таких проблем не виникає20. Така неоднорідність інформаційно-культурного простору України виникла в результаті антиукраїнської політики, яка здійснювалася тривалий час державними утвореннями, до складу яких входили українські землі, зокрема, СРСР. Багатовікова культивація меншовартості українців як нації, витіснення української мови зі сфер освіти, науки, культури, діловодства, зведення культурних практик лише до етнографічних проявів призвели до того, що на сьогоднішній день етнічна більшість в Україні – українці - потребують більшого сприяння з боку держави щодо розвитку своїх етнокультурних особливостей, ніж національні меншини. 
На сьогодні спостерігається негативний вплив інформаційних потоків зарубіжних держав на формування інформаційно-культурного простору України. Вони наповнені чужими для української нації за ментальними цінностями та ідеалами і не найкращої якості інформаційними продуктами, які розмивають українську національну ідентичність, підривають підвалини української культурної самобутності, виступають потужним фактором пригнічення національної свідомості. В межах такого інформаційного простору суспільство перетворюється на невизначену аморфну масу споживачів. 
Гонитва за легкими прибутками власників мас-медіа і заповнення шпальт газет, ефірів телебачення і радіо, контентів інтернет-ресурсів запозиченою за кордоном низькоякісною продукцією, а також свідомо викривленими фактами, які часто пропагують чужі для українців моральні і політичні цінності, працюють на розкол суспільства21.
В результаті, інформаційно-культурний простір України в сучасних умовах є одним із головних чинників укорінення у суспільній свідомості малосумісних між собою ціннісно-символічних систем на фоні відсутності добре розробленої власної, української. У свідомості громадян одночасно співіснують західні суспільні цінності, переконання в європейському виборі України із величезною кількістю російського інформаційного продукту, де пропагуються інші цінності й пріоритети аж до культурно-психологічного дистанціювання від західних країн, повернення в “радянське минуле”22 .
Окрім цього, що український інформаційно-культурний простір є незахищеним від зовнішніх негативних впливів, у світовому медіапросторі відсутній український національний інформаційний продукт, що поширював би об’єктивну, неупереджену та актуальну інформацію про події в Україні. Як наслідок – світова громадськість відчуває брак інформації або отримує її з інших джерел, які часто надають викривлену, спотворену, неповну інформацію. Водночас, діяльність українських засобів масової інформації щодо систематичного, об’єктивного висвітлення фактів, подій та явищ є недостатньою та позбавлена стратегічного планування23. До того ж, контроль над ключовими засобами масової інформації України, які є головними iнфoрмаційними каналами впливу на суспільну свідoмість, здійснюють фінансово-промислові групи, що не завжди займають проукраїнську національну позицію, а діють в інтересах зарубіжних держав, зокрема, Росії. Такі засоби масової інформації здійснюють тенденційну, заангажовану та проросійську діяльність. Така ціннісна дезорієнтація стримує національний поступ та формування української національної ідентичності. Особливо небезпечними ці тенденції є в умовах гібридної війни Росії проти України. Росія здійснює інформаційно-психологічну війну, спрямовану на розпалювання в Україні міжетнічної та релігійної ворожнечі, заклики до сепаратизму, приниження української мови і культури, викривлення інформаційної картини світу. 
Шість років активної комунікаційно-контентної агресії з боку Російської Федерації проти України засвідчили, що саме через інформаційний простір з використанням російської мови найпотужніше проводяться спецоперації Кремля. Основний акцент у них зроблено на російськомовному населенні, відлученому від української мови; перекручуванні історичних фактів та запереченні автентичності української мови, культури та самого існування українців як нації; боротьбу за утвердження російської мови як другої державної та витіснення української мови з Медіа-ринку; використанні політтехнологій та передвиборчих компаній з метою розмежування регіонів України, зіткнення інтересів на основі різниці та поглиблення суперечностей; ностальгії за радянським минулим 24. 
Головним завданням інформаційно-психологічного впливу є зміна установок особистості. Для цього в ході «гібридної війни» усе, що сьогодні поширюється російськими засобами масової інформації на території України, особливо у східних областях, є відвертим перекручуванням картини дійсності. Використовуються нові, а точніше, брудні, методи та способи ведення цієї війни: підкуп, шантаж, залякування, викрадення людей, захоплення державних об’єктів, органів місцевої влади та об’єктів критичної інфраструктури, організація та проведення терористичних актів. Усе це супроводжується резонансними акціями насильства до непокірних та проявами мародерства. Механізм інформаційно-психологічного впливу ґрунтується на маніпуляції свідомістю мас і внесенням у свідомість цілеспрямованої дезінформації25.
Основними напрямами та способами маніпулятивних психоінформаційних технологій РФ відносно України є:
– формування негативного міжнародного іміджу України з метою послаблення її геополітичного становища;
– відповідне дозування та спотворення інформації з метою дестабілізації ситуації в державі та впровадження власної політики «керованого хаосу»;
– формування стереотипу меншовартості та вторинності українців, а також відповідне руйнування почуття нації та народу;
– домінування російської мови, культури та традицій для утвердження самоідентифікації при одночасному витісненні української мови та культури26.
Слід зауважити, що об’єктом інформаційної війни є не просто знання про окремі події та соціально-політичні процеси, а значущі для суспільства смисли та цінності, що «направляють хід буття»27. Тоді в умовах інформаційної агресії здійснюється смислова війна, спрямована на зміну мислення та поведінки супротивника за допомогою нав’язування йому спотворених значень, смислів і цінностей. Як зазначає П. Петровський, смислова війна змінює переконання та самоідентифікацію особи та формує вигідні агресору соціальні цінності, політичні орієнтири, принципи й критерії ідентифікації та спрямування суспільства. Тому одним із пріоритетних напрямів смислової війни Росії проти України є руйнування української ідентичності, що невіддільна від усвідомлення глибинної причетності до свого народу, країни й держави28 . Руйнування української національної ідентичності з боку Росії здійснюється шляхом заперечення її сутнісних ознак. Це проявляється в намаганні позбавити українства генетичного волелюбства, демократизму та творчості. Тому інформаційні атаки Росії проти України щодо руйнування української національної ідентичності спрямовані на: загострення уваги на негативних явищ, спотворене трактування історії; поширення дезінформації, псевдо фактів, фейків; розмивання перспектив майбутнього; знищення української мови, заперечення державно-патріотичної ідентичності українців29.  З огляду на такі виклики інформаційній безпеці України як неоднорідність інформаційно-культурного простору України та недостатня розвиненість національної інформаційної інфраструктури, розпорошеність медіа ринку України між приватними особами – представниками великого бізнесу і економічна залежність засобів масової комунікації від власників; проведення Росією спеціальних інформаційних операцій з метою створення негативного іміджу України у світі, інформаційне домінування Росії на тимчасово окупованих територіях України, пріоритетами державної політики в інформаційній сфері України мають стати:
- українізація інформаційного простору, наповнення його українським якісним контентом, культурною та медійною продукцією;
- забезпечення державної підтримки створення національного культурного продукту шляхом створення сприятливих умов для творчої самореалізації особистості через розмаїття форм художнього самовираження, міжкультурний діалог, культурний взаємообмін; 
- інформування українського суспільства через соціальну рекламу про основні етапи і досвід українського державотворення, пропагування цінностей свободи, демократії, патріотизму, національної єдності та самобутності української нації;
- пропагування через засоби масової інформації інтеграції українського суспільства на основі мови, культурної традиції та історичної пам’яті, політичної самосвідомості українського етносу;
- стимулювання розвитку національного виробництва текстового і аудіовізуального контенту;
- підтримка вітчизняної книговидавничої справи;
- комплексна підтримка розвитку механізмів саморегуляції засобів масової інформації на засадах соціальної відповідальності;
- задоволення потреб населення тимчасово окупованих територій в об'єктивній, оперативній і достовірній інформації;
- повне покриття території України цифровим та інтернет-мовленням;
- популяризація української культурної самобутності через систему міжнародної співпраці у сфері культури.

ФОРМУВАННЯ НАЦІОНАЛЬНОЇ СВІДОМОСТІ ЧЕРЕЗ СИСТЕМУ НАЦІОНАЛЬНО-ПАТРІОТИЧНОГО ВИХОВАННЯ В УКРАЇНІ
В умовах російської агресії проти України, поширення сепаратистських настроїв, незавершеності процесів становлення української нації, неоднорідності інформаційно-культурного простору актуальними є проблеми формування національної свідомості та патріотичних цінностей у громадян України, поваги до її культурного та історичного минулого. Національна свідомість є одним із найважливіших чинників формування політичної нації. Пріоритетними у формуванні національної свідомості громадян України є визначення системи базових цінностей, історична пам’ять українського народу, мовна єдність суспільства, єдиний інформаційно-культурний простір, культурна політика, патріотичне виховання громадян.
Поняття «українська національна політична відомість» відображає процес творення чи повернення до життя української духовності, українських національних цінностей (національної ідеї, головним компонентом якої виступають ідея суверенітету української нації та української національної держави, демократичного ідеалу суспільно-політичного устрою, усвідомлення природних прав нації та особи, актуалізація традицій державотворення й самоврядування) та пов’язаних із політичною сферою етнічних компонентів суспільної свідомості (притаманних українській мові морально-етичних і суспільно-політичних понять, термінів, рис національного характеру, патріотичних почуттів, історичної пам’яті тощо). Процес становлення української національної політичної свідомості можна визначити як набуття суспільними суб’єктами українських національно-етнічних якостей та рис, які відображають корінні інтереси українського етносу у створенні своєї власної національної державності30 . 
Вагому роль у формуванні національної свідомості відіграє система національно-патріотичного виховання. Як зазначав В. Липинський, подолати внутрішні органічні слабкості українства та об'єднати українську націю найкраще можна на ґрунті «територіального патріотизму», тобто пробудження почуття солідарності й єдності всіх постійних мешканців української землі, незалежно від їхнього етнічного походження, класової належності, віросповідання, культурного рівня. Почуття любові до рідного краю – української землі-годувальниці як до органічної цілості, вважав дослідник, є необхідною і єдиною можливістю того найріднішого у світі зв'язку людей, що називається нація31. Тож систему національно-патріотичного виховання можна розглядати як один із чинників націєтворення та елемент інформаційно-культурного простору.
У процесі національно-патріотичного виховання формується почуття громадянськості ― духовно-моральна цінність, яка включає в себе почуття поваги і любові до рідної держави, політичну і моральну відповідальність, правову культуру, усвідомлення власної гідності, повагу і довіру до співгромадян. Громадянськість проявляється у єдності громадянської свідомості та громадянської поведінки ― в усвідомленні своєї приналежності до країни, у активних діях, спрямованих на виконання своїх громадських обов’язків перед суспільством і державою, та виступає критерієм особистісної зрілості. Громадянськість пов’язана також з формуванням розвинутої правосвідомості: законослухняності, правової культури, свідомого та відповідального ставлення до виконання своїх обов’язків перед суспільством та державою32. 
Реалізація патріотичного виховання в державі відбувається у три етапи: 
- формування раннього етнічного самоусвідомлення, яке розпочинається в родині шляхом передачі традицій та обрядів;
- національно-політичне самоусвідомлення, яке відбувається під впливом усвідомлення соціального життя, вивчення історії та культури. Молода людина починає замислюватися над долею своєї нації, у неї формується почуття поваги до рідної країни, почуття національної гідності;
- державно-політичного самоусвідомлення. Передумовою успішного становлення державного патріотизму є почуття причетності до своєї нації і розбудова власної державності. В умовах єдиної держави формується політична нація як єдність всіх громадян країни незалежно від їх етнічної приналежності33. 
Відповідно до результатів загальнонаціонального соціологічного дослідження Фонду «Демократичні ініціативи» ім. Ілька Кучеріва спільно із Центром Разумкова (13 - 18 грудня 2019 р.), основними складовими патріотизму українці вважають передовсім любов до своєї країни (80%), готовність захищати свою країну, якщо треба – зі зброєю (64%), виховання у дітей любові та поваги до своєї країни (58%), дотримання усіх законів країни (56%), знання історії своєї країни, її культури (51%)%). Дещо менше громадяни відносять до патріотизму участь у виборах (38%), чесне виконання своїх обов’язків (36%), спілкування державною мовою (35%), сплату належних податків (30%), участь у громадському житті (28%), повагу до влади (26%), а найменше – участь у боротьбі з корупцією та іншими вадами у державі (21%). Серед регіональних відмінностей слід виокремити Західний регіон, де до пріоритетів патріотизму було віднесено спілкування державною мовою (60%), натомість в інших регіонах ця складова мала у громадській думці меншу значущість (32% – у Центральному регіоні, 25% – у Південному та 24% – у Східному). Натомість таку складову, як повага до влади, значно більше відносять до патріотизму в Східному регіоні (42%), ніж у решті (28% у Південному, 20% у Центральному та 16% у Західному). Так само регіонально різниться визнання значущості для патріотизму сплати належних податків: 41% у Східному регіоні, 36% – Південному, 25% – Центральному та 24% – Західному34.
Абсолютна більшість населення України (75%), відповідно до даного опитування, вважає себе насамперед громадянами України, регіональну ідентифікацію (належність до регіону, області, міста чи села) як основну обрали значно менше – 16% громадян. Причому загальнонаціональна ідентифікація переважає в усіх регіонах України: Південному (84%), Центральному (78%), Західному (76%) та Східному (66%). Проте, в Східному регіоні 7% вважають себе насамперед громадянами колишнього СРСР. Загальнонаціональна ідентифікація істотно зросла після 2013 року (грудень 2013 р. – 54%, грудень 2014 р. – 73%)35.
З огляду на виклики національній безпеці, Україна потребує якісно нового підходу у питаннях національно-патріотичного виховання молоді. Адже мова йде про питання національної безпеки – формування національної свідомості та любові до своєї Батьківщини. 
Реалізація національно-патріотичного виховання здійснюється через:
- утвердження у свідомості громадян патріотичних цінностей, переконань і поваги до культурного та історичного минулого України; 
- виховання поваги до Конституції України, законів України, державної символіки; 
- формування готовності громадян до захисту України; 
- культивування кращих рис української ментальності – працелюбності, свободи, справедливості; 
- формування поваги до української мови як державної та мови міжнаціонального спілкування; 
- спонукання до активної протидії сепаратизму.
Національно-патріотичне виховання в Україні, яке поширюється не лише на дітей та молодь, а на усі вікові групи, має здійснюватись через:
- удосконалення нормативно-правової бази системи національно-патріотичного виховання;
- підвищення ролі української мови як національної цінності та невід'ємного елемента національно-патріотичного виховання, здійснення заходів з її популяризації;
- забезпечення підтримки україномовних дитячих і молодіжних друкованих видань, спрямованих на виховання молодого покоління в дусі патріотизму, поваги до історичного минулого та духовної й культурної спадщини;
- популяризацію та поширення україномовного культурного продукту;
- здійснення проектів та заходів, спрямованих на підвищення престижу військової служби;
- упорядкування та вдосконалення системи допризовної військової підготовки;
- впровадження навчальних дисциплін духовно-морального спрямування, які ґрунтуються на традиціях українського державотворення;
- сприяння створенню центрів національно-патріотичного виховання;
- організацію та координацію інформаційно-просвітницької роботи у сфері національно-патріотичного виховання36 .
Через систему національно-патріотичного виховання формується духовна безпека нації, яка сприяє безпечному і стабільному функціонуванню суспільства як цілісної соціокультурної системи на основі її культурного потенціалу. В рамках духовної безпеки відтворюється і розвивається культурний потенціал соціуму, зберігається його історична пам’ять, транслюються базові цінності молодим поколінням, виробляються стійкі ідеологічні установки, що не дозволяють маніпулювати суспільною свідомістю. 
Висновки. В результаті проведеного дослідження з’ясовано, що вагомими викликами українському націєтворенню і національній безпеці України в інформаційно-культурній сфері на сучасному етапі є: втрата титульною державотворчою нацією етнічної самобутності на основі мовного фактора, неоднорідність інформаційно-культурного простору, інформаційна війна Російської Федерації проти України, відсутність ефективної системи національно-патріотичного виховання та формування національної свідомості. Для подолання зазначених загроз слід здійснити низку заходів у сфері державної мовної політики, інформаційної безпеки, застосувати нові підходи у питаннях національно-патріотичного виховання молоді. Зокрема, пріоритетами у реалізації державної мовної політики мають бути: створення належної законодавчої бази щодо державної підтримки книговидання, засобів масової інформації, пісенної продукції українською мовою; забезпечення права громадян на одержання інформації українською мовою; розвиток українського сегмента Інтернету та комп'ютерного забезпечення українською мовою; поліпшення якості українського мовлення на вітчизняних теле- і радіоканалах. Ключовими заходами у сфері інформаційної безпеки України мають стати: українізація інформаційного простору, забезпечення державної підтримки створення якісного національного культурного продукту, пропагування цінностей свободи, демократії, патріотизму, національної єдності та самобутності української нації, популяризація української культурної самобутності через систему міжнародної співпраці у сфері культури. В процесі національно-патріотичного виховання слід враховувати виклики, що постали перед українським суспільством в інформаційно-культурному просторі, і спрямовувати зусилля на формування у громадян України високої національно-патріотичної свідомості, почуття приналежності до Української держави та відданості їй. 

Summary
В основу формування української громадянської нації закладено етнічне ядро – етнокультурна та мовна самобутність, історична спадщина української титульної нації. Проте на сучасному етапі на процеси націєтворення в Україні негативно впливає низка чинників, зокрема, в інформаційно-культурній сфері. Ключовими з них є: втрата титульною державотворчою нацією етнічної самобутності на основі мовного фактора, неоднорідність інформаційно-культурного простору, інформаційна війна Росії проти України, відсутність ефективної системи формування національної свідомості. Зокрема, частина громадян, які ідентифікують себе українцями, рідною вважають не українську, а російську мову, про що свідчать дані соціологічних опитувань, проведених у 2017, 2019 рр. В Україні відсутній цілісний україномовний простір, а іноземні (передусім російськомовні) культурні продукти домінують над українськими; існує штучна заполітизованість мовного питання. Спостерігається негативний вплив інформаційних потоків зарубіжних держав на формування інформаційно-культурного простору України, зокрема Росії, яка здійснює інформаційно-психологічну війну, спрямовану на розпалювання в Україні міжетнічної ворожнечі, приниження української мови і культури, зміну мислення та поведінки українців. В умовах російської агресії проти України актуальними є проблеми формування національної свідомості та патріотичних цінностей у громадян України. 
Протидія загрозам українському націєтворенню в інформаційно-культурній сфері можлива через: здійснення загальнодержавних заходів у сфері державної мовної політики, спрямованих на утвердження поваги до української мови як державної та мов національних меншин, розвиток українського контенту у медіа-просторі та в мережі Інтернет; українізацію інформаційно-культурного простору, забезпечення державної підтримки створення національного культурного продукту; пропагування через засоби масової інформації інтеграції українського суспільства на основі мови, культури, історичної пам’яті та політичної самосвідомості українського етносу. Вагому роль у формуванні національної свідомості має відіграти система національно-патріотичного виховання. Його пріоритетом повинно бути формування ціннісного ставлення громадян до України як до держави-Батьківщини, єдності української нації на засадах спільної культури, мови, традицій, єдиного ідеологічного, державно-політичного, економічного національного простору. 

Bibliografia
Bekh I., Zhurba K. 2018, Kontseptsiia z formuvannia u pidlitkiv natsionalno-kulturnoi identychnosti u zahalnoosvitnikh navchalnykh zakladakh [w] Formuvannia natsionalno-kulturnoi identychnosti osobystosti u vyklykakh chasu: zbirnyk materialiv Vseukrainskoho kruhloho stolu (do 100-richchia vid zasnuvannia Kamianets-Podilskoho natsionalnoho universytetu imeni Ivana Ohiienka), Kamianets-Podilskyi.
Bilshe 90% hromadian nazvaly sebe ukraintsiamy za natsionalnistiu [w] Ukrainska pravda, 17 chervnia, 2017 r. [online], http://www.pravda.com.ua/news/2017/06/17/7147226/ [dostup: 7.12.2020].
Chuprii L. Shliakhy optymizatsii natsionalnoho patriotychnoho vykhovannia molodi v konteksti zabezpechennia formuvannia natsionalnoi samosvidomosti ta istorychnoi pamiati ukrainskoho narodu [w] Bulava [online], http://bulava.in.ua/chupriy_molodist.html [dostup 21.12.2020].
Doslidzhennia: movna sytuatsiia v Ukraini, [online], https://tns-ua.com/news/doslidzhennya-movna-situatsiya-v-ukrayini [доступ 16.11.2020].
Filosofiia polityky, 2003, Kyiv.
Fishman J. A. 1991, Reversing Language Shift: Theoretikal and Empirical Foundations of Assistance to Threatened Languages, Clevedon, England.
Honcharova M. 2015, Rol movy u formuvanni riznovydiv identychnostei, Mova i suspilstvo, Vypusk 6, s. 60-69.
Ilnytska, U. 2016, Informatsiina bezpeka Ukrainy: suchasni vyklyky, zahrozy ta mekhanizmy protydii nehatyvnym informatsiino-psykholohichnym vplyvam, Humanitarian vision. - 2016. - Vol. 2, Num. 1, s. 27-32 [online], http://nbuv.gov.ua/UJRN/hv_2016_2_1_7 [доступ 23.12.2020].
Karlova V. V., Vplyv zasobiv masovoi informatsii na formuvannia ukrainskoi natsionalnoi svidomosti [online], http://academy.gov.ua/ej/ej6/txts/07kvvunc.htm [dostup 20.12.2020].
Kiesling S. 2006, Identity in Sociocultural Anthropology and Language, Encyclopedia of Language and Linguistics, Vol. 13, P. 494–502.
Konstytutsiia Ukrainy [online], http://zakon2.rada.gov.ua/laws/show/254k/96-vr/ [dostup: 15.12.2020].
Kuts Yu. O. 2017, Suchasna movna polityka Ukrainskoi derzhavy: upravlinsko-pravovyi aspekt , Teoriia ta praktyka derzhavnoho upravlinnia, Vyp. 1 (56), s. 1—6.
Lypynskyi V. 1995, Lysty do brativ-khliborobiv. Pro ideiu i orhanizatsiiu ukrainskoho monarkhizmu, Kyiv-Filadelfiia.
Mova i natsiia: Borotba za movno-kulturnyi prostir Ukrainy. Ohliadova dovidka za materialamy presy, Internetu ta neopublikovanymy dokumentamy za 2018–2019 rr., DZK, Vyp. 4/4, 2019 [online], https://nlu.org.ua/storage/files/Infocentr/Tematich_ogliadi/2019/MovaI.pdf [dostup 28.11.2020].
Parfeniuk I. 2019, Ukrainizatsiia kulturnoho prostoru Ukrainy v systemi informatsiinoi bezpeky derzhavy, Ukrainskyi informatsiinyi prostir, № 2, s. 63-72 [online], http://nbuv.gov.ua/UJRN/ukrinfsp_2019_2_7 [dostup 22.11.2020].
Patriotyzm, mova ta zovnishnopolitychni priorytety - hromadska dumku Ukrainy, Fond Demokratychni initsiatyvy imeni Ilka Kucheriva [online], https://dif.org.ua/article/%20patriotyzm_mova [dostup 26.12.2020].
Petrovskyi P. 2019, Borotba za ukrainsku identychnist v umovakh hibrydnoi viiny [w] Derzhavno-upravlinski aspekty formuvannia natsionalnoi identychnosti [online], http://www.lvivacademy.com/vidavnitstvo_1/conferencii/konf_26.pdf [dostup 23.12.2020].
Pocheptsov H. 2016, Smysly i viiny: Ukraina i Rosiia v informatsiinii i smyslovii viinakh, Kyiv.
Potapchuk T. V. 2010, Kulturna identychnist osobystosti : postanovka problemy, Problemy suchasnoi pedahohichnoi osvity, Vyp. 27, ch. 1, s. 180–187.
Pro skhvalennia Stratehii populiaryzatsii ukrainskoi movy do 2030 roku «Sylna mova - uspishna derzhava», Rozporiadzhennia Kabinetu Ministriv Ukrainy vid 17 lypnia 2019 r. № 596-r [online], https://zakon.rada.gov.ua/laws/show/596-2019-r [dostup: 17.12.2020].
Pro zabezpechennia funktsionuvannia ukrainskoi movy yak derzhavnoi, Zakon Ukrainy (2019), Vidomosti Verkhovnoi Rady (VVR), № 21, st.81.
Saienko O. H. 2015, Mekhanizm informatsiino-psykholohichnoho vplyvu v umovakh hibrydnoi viiny, Visn. Nats. akad. Derzh. prykordon. sluzhby Ukrainy. Seriia : Psykholohiia, Vyp. 1 [online],  http://nbuv.gov.ua/UJRN/Vnadpn_2015_1_11 [dostup 27.12.2020].
Shevchuk P. 2014, Informatsiino-psykholohichna viina Rosii proty Ukrainy: yak yii protydiiaty, Demokratychne vriaduvannia, Vyp. 13, [online], http://lvivacademy.com/visnik13/zmist.html [dostup 22.12.2020].
Stratehiia natsionalno-patriotychnoho vykhovannia, Ukaz Prezydenta Ukrainy vid 18 travnia 2019 roku № 286/2019 [online], https://www.president.gov.ua/documents/2862019-27025 [dostup 27.12.2020].
Vilchynskyi Yu. 1994, Ukrainska natsionalna ideia v istorii V. Lypynskoho [w] II Mizhnarodnyi konhres ukrainistiv: Filosofiia, Lviv
Vyshnevskyi O. 1996, Suchasne ukrainske vykhovannia, Lviv.
Zakharenko K. V. Vidkrytist informatsiinoho prostoru ta kontrol za dostupnistiu informatsii [online], http://ir.stu.cn.ua/bitstream/handle/123456789/17410/30-35.pdf?sequence=1&isAllowed=y [dostup 27.12.2020].